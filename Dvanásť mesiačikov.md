#### Dobšinský, Pavol

## Dvanásť mesiačikov

> Jedna matka mala dve dcéry. Jednu vlastnú a druhú pastorkyňu. Svoju mala veľmi rada, ale na pastorkyňu sa ani pozrieť nemohla. A to len preto, že Maruška bola krajšia ako jej Holena. Maruška nevedela o svojej kráse, preto sa čudovala, prečo sa macocha tak hnevá, kedykoľvek na ňu pozrie. Všetku prácu musela sama porobiť, upratovať, variť, prať, šiť, priasť, tkať, aj trávu žať. I kravičku musela sama, samučičká obriadiť. Holena sa len fintila a po izbe si voľkala. Ale Maruška všetku robotu rada urobila. Trpezlivo znášala, keď ju sestra i macocha hrešili, i jej nadávali. A boli zo dňa na deň horšie. A to iba preto, že Maruška bola zo dňa na deň krajšia a Holena škaredšia.

>Tu si macocha pomyslela: „Načože si ja nechávam peknú pastorkyňu v dome? Prídu vohľači, zapáči sa im Maruša, a Holena mi ostane na ocot.“

>Od tej chvíle hľadeli macocha i dcéra ako sa neborkej Marušky zbaviť. Hladom ju morili, bili ju. Ale ona trpela a pritom všetkom bola zo dňa na deň krajšia.

>V ktorýsi deň, bolo to v polovici januára, zachcelo sa Holene fialky voňať. „Choď Maruša, donesieš mi z hory kyticu fialôk. Chcem ich mať za pásom, aby som ich mohla ovoniavať.“ rozkázala sestre.

>„Jaj, bože, sestra milená, čože ti to prišlo na um? Či to kto slýchal, aby pod snehom fialky rástli?“

>„Ty potvora jedna akási, ako sa mi opovažuješ odvrávať, keď ti ja rozkážem? Už aj choď! A keď nedonesieš z hory fialky, ubijem ťa!“ zahrozila jej Holena.

>Macocha Marušku schytila, vystrčila von, a dvere za ňou zaplesla.

>Dievča šlo horko plačúc do hory. Snehu tu celé múry, a nikde ani stopy ľudskej. Blúdila ona, blúdila dlho. Hlad ju moril, zima triasla.

>Tu zazrie obďaleč svetielko. Ide za žiarou a príde až na vrchol hory. Tam horí veľká vatra, okolo vatry leží dvanásť veľkých kameňov, a na tých kameňoch sedia dvanásti chlapi. Traja sú starí, šediví, traja mladší, traja ešte mladší a traja najmladší. Sedeli ticho, slovka nepreriekli a hľadeli do ohňa. Títo dvanásti chlapi boli dvanásti mesiačikovia. Veľký Sečeň sedel na najvyššom mieste, vlasy a fúzy mal biele ako sneh a v ruke držal kyjak – vatráľ.

>Maruška sa zľakla, ostala chvíľu stáť, ale potom sa spamätala, pristúpila bližšie a poprosila: „Ľudia dobrí, dajte sa mi zohriať pri vatre, zima ma trasie.“

>Veľký Sečeň pokýval hlavou a opýtal sa dievčaťa: „Načo že si prišla, dievčička? Čo tu hľadáš?“

>„Idem na fialky.“ odpovedala Maruška.

>„Nie je čas chodiť na fialky, veď je sneh.“ riekol veľký Sečeň.

>„Ej, veď ja viem, ale mi sestra Holena a macocha prikázali doniesť z hory fialky. Keď ich nedonesiem, ubijú ma. Pekne vás prosím, ľudkovia boží, povedzte že mi, kde ich nájdem?“

>Tu zdvihol sa veľký Sečeň, popodišiel k najmladšiemu mesiačikovi, dal mu vatráľ do ruky a riekol: „Bratku Brezeň, sadni si na moje miesto.“

>Mesiac Brezeň sadol si hore na kameň, a zakrúžil vatráľom nad vatrou. V tej chvíli vatra vzbĺkla, sneh sa začal topiť, stromy začali pučať, pod bučkami zazelenela sa trávička a bola jar. Pod krovím, schované pod listami, rozkvitli fialky. A kým sa Maruška spamätala, bolo ich akoby belasý obrúsok niekto prestrel.

>„Chytro zbieraj, Maruška, chytro.“ kázal Brezeň.

>Naradovaná Maruška trhala, kým nemala veľkú kyticu fialiek. Potom sa mesiačikom pekne poďakovala a ponáhľala sa domov.

>Čudovala sa Holena, čudovala sa macocha, keď videli Marušku, že prináša fialky. Išli jej otvoriť dvere, a vtom zavanula vôňa fialiek po celej chyži.

>„A kdeže si ich natrhala?“ opýtala sa spurne Holena.

>„Vysoko v hore rastú pod kríčkami. A dosť ich je tam veru.“ vravela Maruška.

>Holena vzala fialky, dala si ich za pás, privoniavala k nim, dala privoňať aj materi, ale sestre nepovedala: „Privoňaj.“

>Na druhý deň voľkala si Holena pri peci a zachcelo sa jej jahôd. Hneď zavolala sestru a povedala jej: „Choď, Maruša, a dones mi z hory jahôd.“

>„Jaj, bože, sestra milená, či to že niekto slýchal, aby jahody pod snehom rástli?“ vravela Maruška.

>„Ach, ty potvora hnusná, ty mi budeš odvrávať, keď ti ja rozkážem? Chytro choď! A keď jahody nedonesieš, zmlátim ťa!“

>Macocha schytila Marušku za plece a vystrčila ju von a dvere za ňou zaplesla.

>Dievča šlo horko plačúc do hory. Snehu tu celé múry a nikde ani stopy ľudskej. Blúdilo dievča, blúdilo dlho. Hlad ju moril, zima triasla.

>Tu zazrie obďaleč zase to svetlo, čo predo dňom. S radosťou sa pustilo k nemu. Prišlo zasa k tej veľkej vatre, okolo nej sedelo dvanásť mesiačikov, veľký Sečeň sedel najvyššie.

>„Ľudia dobrí, dajteže sa mi zohriať, zima ma trasie.“ prosila Maruška.

>Veľký Sečeň pokýval hlavou a opýtal sa jej: „A načo že si zase prišla? Čože tu hľadáš?“

>„Idem na jahody.“ odpovie Maruška.

>„Ej, ale veď je zima. A na snehu jahody nerastú.“ povedal Sečeň.

>„Veď ja viem, ale sestra Holena aj macocha mi prikázali doniesť jahôd. Ak ich nedonesiem, že ma zmlátia. Pekne vás prosím, ľudkovia milí, povedzte že mi, kde ich nájdem?“

>Tu zdvihol sa veľký Sečeň, popošiel k mesiačikovi, ktorý mu sedel oproti, dal mu do ruky vatráľ a riekol: „Brat Lipeň, sadni si na moje miesto.“

>Mesiac Lipeň sadol si na najvyšší kameň a zakrútil kyjakom nad vatrou. Vatra vysoko vyšľahla, jej žiara sneh za chvíľku roztopila, zem sa zazelenela a bolo leto. Pod bučkami akoby zasial bielych hviezdičiek. Tie sa navidomoči menili na jahody, mihom zreli a zreli, a kým sa Maruška spamätala bolo ich akoby krvi rozlial.

>„Chytro zbieraj, Maruška, chytro.“ rozkázal mesiačik Lipeň.

>Natešená Maruška zbierala, kým nemala plnú zásterku. Potom sa mesiačikom pekne poďakovala a veselo uháňala domov.

>Čudovala sa Holena, čudovala sa macocha, keď videli, že Maruška naozaj nesie plnú zásterku jahôd. Bežali jej otvoriť a vôňa jahôd rozvoňala sa po celej chyži.

>„Kdeže si ich nazbierala?“ opýtala sa spurne Holena.

>„Vysoko v hore. Dosť ich tam rastie pod bučkami.“ povedala Maruška.

>Holena vzala jahody, najedla sa dosýta i macoche ponúkla, ale Maruške nepovedala: „Vezmi si jednu.“

>Holena si zamaškrtila na jahodách a na tretí deň, zachcelo sa jej červených jabĺčok.

>„Maruša, pôjdeš do hory! Donesieš mi červených jabĺk!“ rozkázala sestre.

>„Jaj, bože, sestra milená, kdeže by sa v zime jablká vzali?“

>„Och ty potvora jedna akási škaredá! Ty sa opovažuješ mi odvrávať, keď ti ja rozkážem? Už aj bež! A keď červené jablká nedonesieš, veruže ťa zabijem!“ hrozila zlá Holena.

>Macocha schytila Marušku za plece, vystrčila ju von a dvere za ňou mocne zaplesla.

>Dievča sa ponáhľalo horko plačúc do hory. Snehu tam celé múry a nikde ani stopy ľudskej. Ale dievča už neblúdilo, ponáhľalo sa rovno na vrch hory, kde horela veľká vatra a okolo nej sedelo dvanásť mesiačikov. Veľký Sečeň sedel najvyššie.

>„Dobrí ľudia boží, dajte sa mi zohriať, zima ma trasie.“

>Veľký Sečeň kývol hlavou a spýtal sa jej: „A načo že si prišla? Čože tu hľadáš?“

>„Idem na červené jablká.“

>„Zima je. V zime nerastú červené jablká.“

>„Veď ja viem, ale sestra Holena a macocha mi prikázali, aby som z hory doniesla červené jablká. Ak ich nedonesiem, zabijú ma. Pekne vás prosím, ľudkovia milí, povedzte že mi, kde ich mám hľadať?“

>Tu zdvihol sa veľký Sečeň, popošiel k jednému zo starších mesiačikov, dal mu vatráľ do ruky a riekol: „Brat Rujeň, sadni si na moje miesto.“

>Tu zdvihol sa veľký Sečeň, popošiel k jednému zo starších mesiačikov, dal mu vatráľ do ruky a riekol: „Brat Rujeň, sadni si na moje miesto.“

>Mesiačik si sadol na najvyšší kameň a zakrútil vatráľom nad vatrou. Vatra vzbĺkla, sneh sa strácal, no stromy nevypučali, ale lístie im opadávalo a chladný vetrík ho roznášal po zažltnutej pažiti. Maruška sa obzerala a tu vidí jabloň a na nej vysoko medzi konármi červené jablká.

>„Chytro, Maruška, chytro ráňaj!“ rozkázal mesiačik.

>Naradovaná Maruška potriasla jabloň, spadlo jedno jablko, potriasla druhý raz, spadlo druhé.

>„Chytro, Maruška, ponáhľaj sa domov.“ volá na ňu mesiačik.

>A Maruška hneď poslúchla, zodvihla spadnuté jabĺčka, pekne sa mesiačikom poďakovala a ponáhľala sa domov.

>Čudovala sa Holena, čudovala sa macocha, že Maruška nesie domov aj jablká. Šli jej chytro otvoriť a Maruška im podala dve jablká.

>„A kdeže si ich natrhala?“ opýtala sa Holena.

>„Vysoko v hore rastú a dosť ich je tam ešte.“

>„A prečo si nedoniesla viac? Či si ich cestou pojedla?“ osopila sa Holena.

>„Jaj, sestra milená, nezjedla som ja ani kúštiček. Keď som prvý raz stromom potriasla, spadlo jedno, keď po druhý raz, spadlo druhé a viac mi triasť nedali, vraj aby som išla chytro domov.“

>„Bodaj ťa parom uchytil!“ zahrešila Holena a chcela Marušku biť.

>Maruška sa pustila do horkého plaču a ušla do kuchyne. Maškrtná Holena pustila sa do jablka. Zazdalo sa jej také sladké a dobré, že také ešte v živote nejedla. Zjedli obe a zachcelo sa im viac.

>„Podaj mi, mamka, kožúšok. Idem sama do hory. Tá potvora by nám ich zase po ceste pojedla. Veď ja nájdem to miesto a všetky poráňam, čo by na mňa ako volali.“

>Darmo ju mať odhovárala, Holena vzala kožuštek, šatku na hlavu a pustila sa do hory. Snehu tam celé múry a nikde ani stopy ľudskej. Holena blúdila, blúdila dlho, ale maškrtnosť ju poháňala vždy ďalej. Tu zazrie obďaleč svetlo, vyberie sa k nemu. Príde na samý vrch, kde horí vatra a okolo vatry sedí dvanásť mesiačikov. Holena sa preľakne, ale spamätá sa, podíde bližšie ku vatre, natiahne ruky a zohrieva sa. Nepoprosila mesiačikov.

>„Načo že si prišla? Čože tu hľadáš?“ namrzene opýtal sa veľký Sečeň.

>„Netreba ti vedieť kde idem.“ odsekla spurne Holena.

>Odvrátila sa od vatry a šla hlbšie do hory. Veľký Sečeň zvraštil čelo a zakrútil vatráľom nad hlavou. V tej chvíli sa nebo zachmúrilo, oheň vatry sa znížil, hustý sneh sa sypal. Po hore podúval ľadový vietor. Holena nevidí ani na krok. Blúdi, blúdi, sneh sa sype, údy jej v teplom kožúšku krehnú, mrznú.

>Mať čaká Holenu, vyzerá z oblôčika, aj predo dvere vyjde, nemôže sa dcéry dočkať.

>„Jaj, či jej tak jablká zachutili, že sa jej od nich nechce, či čo? Musím ja sama skúsiť, kde je.“ pomyslela si naostatok machocha.

>Vzala kožúštek, šatku na hlavu a podala sa za Holenou. Snehu plno, nikde ani stopy. Volala Holenu, vyvolávala, nik sa jej neozýval. Sneh sa sypal, ľadový vietor zavíjal.

>Maruška navarila obed, nakŕmila kravičku, Holena ani macocha neprichádzajú. Maruška si sadla k praslici, už je plné vretienko, v chyžke sa zotmelo, no Holena ani macocha sa nevracajú.

>„Čože sa im prihodilo?“ trápi sa dobré dievča a úzkostlivo pozerá von okienkom. Neprichodia.

>Čaká s raňajkami, čaká s obedom, ale nedočká sa ani Holeny, ani macochy. Obe zamrzli v hore.

>Dobrej Maruške zostala chyžka, i kravička, i kúsok poľa, onedlho pritrafil sa aj rúči mládenec, priženil sa k Maruške a dobre im bolo spolu pri pokoji.